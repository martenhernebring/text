Många företag planerar att höja priserna. Två av tre företag i industrin och drygt hälften av tjänsteföretagen räknar med att ta ut högre priser av sina kunder. Det visar en undersökning som Swedbank har gjort bland inköpschefer och i tjänstesektorn.
- Det tyder på att företagen kompenserar sig för de stigande kostnaderna och det innebär att pristrycket i producentledet kommer att vara fortsatt utmanande under inledningen av 2022, säger Jörgen Kennemar, analytiker på Swedbank, i ett pressmeddelande.
Enligt honom är det längre leveranstider, brist på insats varor och stigande energipriser som driver upp produktionskostnaderna i näringslivet.
Nio av tio företag i tillverkningsindustrin uppger i undersökningen att de har förändrat sina inköp det senaste året. Hälften av dem har byggt upp större lager för att på så vis säkra tillgången på insatsvaror. En fjärdedel av tillverkningsföretagen och en femtedel av tjänsteföretagen använder fler alternativa leverantörer för att minska sårbarheten vid leveransstörningar.
- Att se över företagets inköp har kommit allt mer i fokus under pandemin i och med störningarna i de globala handelsflödena. Det gäller inte minst för att säkra tillgången på insatsvaror så att produktionen kan upprätthållas, säger Jörgen Kennemar.
